一去二三里
一去二三里，烟村四五家。
亭台六七座，八九十枝花。

咏鹅 骆宾王
鹅，鹅，鹅，曲项向天歌，
白毛浮绿水，红掌拨清波。

画 唐 王维
远看山有色，近听水无声。
春去花还在，人来鸟不惊。

画鸡 明 唐寅
头上红冠不用裁，满身雪白走将来。
平生不敢轻言语，一叫千门万户开。

静夜思 唐 李白
床前明月光，疑是地上霜。
举头望明月，低头思故乡。

悯农 唐 李绅
锄禾日当午，汗滴禾下土。
谁知盘中餐，粒粒皆辛苦。


春晓 唐 孟浩然
春眠不觉晓，处处闻啼鸟。
夜来风雨声，花落知多少？

村居 清 高鼎
草长莺飞二月天，拂堤扬柳醉春烟。
儿童散学归来早，忙趁东风放纸鸢。

所见 清 袁枚
牧童骑黄牛，歌声振林樾。
意欲捕鸣蝉，忽然闭口立。

小池 宋 杨万里
泉眼无声惜细流，树阴照水爱晴柔。
小荷才露尖尖角，早有蜻蜓立上头。

赠刘景文 宋 苏轼
荷尽已无擎雨盖，菊残犹有傲霜枝。
一年好景君须记，最是橙黄橘绿时。

山行 唐 杜牧
远上寒山石径斜，白云生处有人家。
停车坐爱枫林晚，霜叶红于二月花。

回乡偶书 唐 贺知章
少小离家老大回，乡音无改鬓毛衰。
儿童相见不相识，笑问客从何处来。

赠汪伦 唐 李白
李白乘舟将欲行，忽闻岸上踏歌声。
桃花潭水深千尺，不及汪伦送我情。

赋得古原草送别 唐 白居易
离离原上草，一岁一枯荣。野火烧不尽，春风吹又生。
远芳侵古道，晴翠接荒城。又送王孙去，萋萋满别情。

宿新市徐公店 宋 杨万里
篱落疏疏一径深，树头花落未成阴。
儿童急走追黄蝶，飞入菜花无处寻。

敕勒歌 北朝民歌
敕勒川，阴山下，天似穹庐，笼盖四野。
天苍苍，野茫茫，风吹草低见牛羊。

望庐山瀑布 唐 李白
日照香炉生紫烟，遥看瀑布挂前川。
飞流直下三千尺，疑是银河落九天。

绝句 唐 杜甫
两个黄鹂鸣翠柳，一行白鹭上青天。
窗含西岭千秋雪，门泊东吴万里船。

小儿垂钓 唐 胡令能
蓬头稚子学垂纶，侧坐莓苔草映身。
路人借问遥招手，怕得鱼惊不应人。

夜书所见 南宋 叶绍翁
萧萧梧叶送寒声，江上秋风动客情。
知有儿童挑促织，夜深篱落一灯明。

九月九日忆山东兄弟 唐 王维
独在异乡为异客，每逢佳节倍思亲。
遥知兄弟登高处，遍插茱萸少一人。

望天门山 唐 李白
天门中断楚江开，碧水东流至此回。
两岸青山相对出，孤帆一片日边来。

饮湖上初晴后雨 宋 苏轼
水光潋滟晴方好，山色空濛雨亦奇。
欲把西湖比西子，淡妆浓抹总相宜。

咏柳 唐 贺知章
碧玉妆成一树高，万条垂下绿丝绦。
不知细叶谁裁出？二月春风似剪刀。

春日 宋 朱熹
胜日寻芳泗水滨，无边光景一时新。
等闲识得东风面，万紫千红总是春。

游子吟 唐 孟郊
慈母手中线，游子身上衣。
临行密密缝，意恐迟迟归。
谁言寸草心，报得三春晖。

乞巧 唐 林杰
七夕今宵看碧霄，牵牛织女渡河桥。
家家乞巧望秋月，穿尽红丝几万条。

嫦娥 唐 李商隐
云母屏风烛影深，长河渐落晓星沉。
嫦娥应悔偷灵药，碧海青天夜夜心。

题西林壁 宋 苏轼
横看成岭侧成峰，远近高低各不同。
不识庐山真面目，只缘身在此山中。

游山西村 宋 陆游
莫笑农家腊酒浑，丰年留客足鸡豚。
山重水复疑无路，柳暗花明又一村。
箫鼓追随春社近，衣冠简朴古风存。
从今若许闲乘月，拄杖无时夜叩门。

黄鹤楼送孟浩然之广陵 唐 李白
故人西辞黄鹤楼，烟花三月下扬州。
孤帆远影碧空尽，唯见长江天际流。

送元二使安西 唐 王维
渭城朝雨浥轻尘，客舍青青柳色新。
劝君更尽一杯酒，西出阳关无故人。

过故人庄 唐 孟浩然
故人具鸡黍，邀我至田家。绿树村边合，青山郭外斜。
开轩面场圃，把酒话桑麻。待到重阳日，还来就菊花。
独坐敬亭山 唐 李白
众鸟高飞尽，孤云独去闲。
相看两不厌，只有敬亭山。

望洞庭 唐 刘禹锡
湖光秋月两相和，潭面无风镜未磨。
遥望洞庭山水翠，白银盘里一青螺。

忆江南 唐 白居易
江南好，风景旧曾谙。日出江花红胜火，春来江水绿如蓝。能不忆江南？

乡村四月 宋 翁卷
绿遍山原白满川，子规声里雨如烟。
乡村四月闲人少，才了蚕桑又插田。

四时田园杂兴 宋 范成大
昼出耘田夜绩麻，村庄儿女各当家。
童孙未解供耕织，也傍桑阴学种瓜。

渔歌子 宋 张志和
西塞山前白鹭飞，桃花流水鳜鱼肥。
青箬笠，绿蓑衣，斜风细雨不须归。

泊船瓜洲 宋 王安石
京口瓜洲一水间，钟山只隔数重山。
春风又绿江南岸，明月何时照我还？

秋思 唐 张籍
洛阳城里见秋风，欲作家书意万重。
复恐匆匆说不尽，行人临发又开封。

长相思 清 纳兰性德
山一程 水一程 身向榆关那畔行 夜深千帐灯
风一更 雪一更 聒碎乡心梦不成 故园无此声

七律·长征 毛泽东
红军不怕远征难，万水千山只等闲。五岭逶迤腾细浪，乌蒙磅礴走泥丸。
金沙水拍云崖暖，大渡桥横铁索寒。更喜岷山千里雪，三军过后尽开颜。

卜算子·咏梅 毛泽东
风雨送春归，飞雪迎春到。已是悬崖百丈冰，犹有花枝俏。
俏也不争春，只把春来报。待到山花烂漫时，她在丛中笑。
浪淘沙 唐 刘禹锡
九曲黄河万里沙，浪淘风簸自天涯。
如今直上银河去，同到牵牛织女家。

凉州词 王翰
葡萄美酒夜光杯，欲饮琵琶马上催。
醉卧沙场君莫笑，古来征战几人回？

牧童 唐 吕岩
草铺横野六七里，笛弄晚风三四声。
归来饱饭黄昏后，不脱蓑衣卧月明。

舟过安仁 宋 杨万里
一夜渔船两小童，收篙停棹坐船中。
怪生无雨都张伞，不是遮头是使风。

清平乐·村居 宋 辛弃疾
茅檐低小，溪上青青草，醉里吴音相媚好，白发谁家翁媪？
大儿锄豆溪东，中儿正织鸡笼，最喜小儿亡（通无）赖，溪头卧剥莲蓬。

诗经·采薇
昔我往矣，杨柳依依，今我来思，雨雪霏霏。

春夜喜雨 唐 杜甫
好雨知时节，当春乃发生。随风潜入夜，润物细无声。
野径云俱黑，江船火独明。晓看红湿处，花重锦官城。

西江月·夜行黄沙道中 宋 辛弃疾
明月别枝惊鹊 ，清风半夜鸣蝉。稻花香里说丰年，听取蛙声一片。
七八个星天外， 两三点雨山前。旧时茅店社林边， 路转溪桥忽见。

天净沙·秋思 元 白朴
孤村落日残霞，轻烟老树寒鸦，一点飞鸿影下。
青山绿水，白草红叶黄花。

马诗 唐 李贺
大漠沙如雪，燕山月似钩。
何当金络脑，快走踏清秋。

伯牙绝弦
伯牙善鼓琴，钟子期善听。伯牙鼓琴，志在高山。钟子期曰：“善哉，峨峨兮若泰山。”
志在流水，钟子期曰：“善哉，洋洋兮若江河。”伯牙所念，钟子期必得之。
子期死，伯牙谓世再无知音，乃破琴绝弦， 终身不复鼓琴。

元日 宋 王安石
爆竹声中一岁除，春风送暖入屠苏，
千门万户曈曈日，总把新桃换旧符。

天竺寺八月十五日夜桂子 唐 皮日休
玉颗珊珊下月轮，殿前拾得露华新。
至今不会天中事，应是嫦娥掷与人。

七步诗 三国 魏 曹植
煮豆持作羹，漉菽（有版本也作豉）以为汁。萁在釜下燃，
豆在釜中泣。本自同根生，相煎何太急。

鸟鸣涧 唐 王维
人闲桂花落，夜静春山空。
月出惊山鸟，时鸣春涧中。

芙蓉楼送辛渐 唐 王昌龄
寒雨连江夜入吴，平明送客楚山孤。
洛阳亲友如相问，一片冰心在玉壶。

江畔独步寻花 唐 杜甫
黄师塔前江水东，春光懒困倚微风。
桃花一簇开无主，可爱深红爱浅红。

石灰吟 明 于谦
千锤万凿出深山，烈火焚烧若等闲，
粉身碎骨浑不怕，要留青白在人间。

竹石 清 郑燮
咬定青山不放松，立根原在破岩中。
千磨万击还坚劲，任尔东西南北风。

闻官军收河南河北 唐 杜甫
剑外忽传收蓟北，初闻涕泪满衣裳。却看妻子愁何在，漫卷诗书喜欲狂。
白日放歌须纵酒，青春作伴好还乡。即从巴峡穿巫峡，便下襄阳向洛阳。

己亥杂诗 清 龚自珍
九州生气恃风雷，万马齐喑究可哀。
我劝天公重抖擞，不拘一格降人才。

浣溪沙 宋 苏轼
游蕲山清泉寺，寺临兰溪，溪水溪流。
山下兰芽短浸溪，松间沙路净无泥，潇潇暮雨子规啼。
谁道人生无再少，门前流水尚能西！休将白发唱黄鸡。

卜算子·送鲍浩然之浙东 宋 王观
水是眼波横，山是眉峰聚，欲问行人去那边，眉眼盈盈处。
才始送春归，又送君归去，若到江南赶上春，千万和春住。

江南 汉乐府
江南可采莲，莲叶何田田，鱼戏莲叶间。鱼戏莲叶东，
鱼戏莲叶西，鱼戏莲叶南，鱼戏莲叶北。

登鹳雀楼 王之涣
白日依山尽，黄河入海流。
欲穷千里目，更上一层楼。

风 李峤
解落三秋叶，能开二月花。
过江千尺浪，入竹万竿斜。

凉州词 唐 王之涣
黄河远上白云间，一片孤城万仞山。
羌笛何须怨杨柳，春风不度玉门关。

出塞 王昌龄
秦时明月汉时关，万里长征人未还。
但使龙城飞将在，不教胡马度阴山。

鹿柴 王维
空山不见人，但闻人语响。
返景入深林，复照青苔上。

古郎月行 李白
小时不识月，呼作白玉盘。
又疑瑶台镜，飞在碧云端。

早发白帝城 李白
朝辞白帝彩云间，千里江陵一日还。
两岸猿声啼不住，轻舟已过万重山。

别董大 高适
千里黄云白日曛，北风吹雁雪纷纷。
莫愁前路无知己，天下谁人不识君？

绝句 杜甫
迟日江山丽，春风花草香。
泥融飞燕子，沙暖睡鸳鸯。

枫桥夜泊 张继
月落乌啼霜满天，江枫渔火对愁眠。
姑苏城外寒山寺，夜半钟声到客船。

江雪 柳宗元
千山鸟飞绝，万径人踪灭。
孤舟蓑笠翁，独钓寒江雪。

塞下曲 卢纶
月黑雁飞高，单于夜遁逃。
欲将轻骑逐，大雪满弓刀。

池上 白居易
小娃撑小艇，偷采白莲回。
不解藏踪迹，浮萍一道开。

寻隐者不遇 贾岛
松下问童子，言师采药去。
只在此山中，云深不知处。

清明 杜牧
清明时节雨纷纷，路上行人欲断魂。
借问酒家何处有？牧童遥指杏花村。

江南春 杜牧
千里莺啼绿映红，水村山郭酒旗风；
南朝四百八十寺，多少楼台烟雨中。

乐游原 李商隐
向晚意不适，驱车登古原。
夕阳无限好，只是近黄昏。

蜂 罗隐
不论平地与山尖，无限风光尽被占。
采得百花成蜜后，为谁辛苦为谁甜。

江上渔者 范仲淹
江上往来人，但爱鲈鱼美。
君看一叶舟，出没风波里。

书湖阴先生壁 王安石
茅檐长扫净无苔，花木成畦手自裁。
一水护田将绿绕，两山排闼送青来。

六月二十七日望湖楼醉书 苏轼
黑云翻墨未遮山，白雨跳珠乱入船。
卷地风来忽吹散，望湖楼下水如天。

惠崇春江晓景 苏轼
竹外桃花三两枝，春江水暖鸭先知。
蒌蒿满地芦芽短，正是河豚欲上时。

夏日绝句 李清照
生当作人杰，死亦为鬼雄。
至今思项羽，不肯过江东。

示儿 陆游
死去元知万事空，但悲不见九州同。
王师北定中原日，家祭无忘告乃翁。

秋夜将晓出篱门迎凉有感 陆游
三万里河东入海，五千仞岳上摩天。
遗民泪尽胡尘里，南望王师又一年。

晓出净慈寺送林子方 杨万里
毕竟西湖六月中，风光不与四时同。
接天莲叶无穷碧，映日荷花别样红。

题临安邸 林升
山外青山楼外楼，西湖歌舞几时休？
暖风熏得游人醉，直把杭州作汴州。

游园不值 叶绍翁
应怜屐齿印苍苔，小扣柴扉久不开。
春色满园关不住，一枝红杏出墙来。

墨梅王冕
我家洗砚池头树，朵朵花开淡墨痕。
不要人夸颜色好，只留清气满乾坤。

日积月累
明月松间照 清泉石上流（王维）
江碧鸟逾白 山青花欲燃（杜甫） 
千里莺啼绿映红 水村山郭酒旗风（杜牧） 
山重水复疑无路 柳暗花明又一村（陆游） 
水南水北重重柳 山后山前处处梅（王安石） 
千里之行 始于足下 百尺竿头 更进一步
耳听为虚 眼见为实 人无完人金无足赤
人之初 性本善 性相近 习相远
子不学 非所宜 幼不学 老何为
玉不琢 不成器 人不学 不知义
为人子 方少时 亲师友 习礼仪 《三字经》

万壑树参天 千山响杜鹃 （王维）
漠漠水田飞白鹭 阴阴夏木啭黄鹂 （王维）
雨里鸡鸣一两家 竹溪村路板桥斜 （王建）
穿花蛱蝶深深见 点水蜻蜓款款飞 （杜甫）
池上碧苔三四点 叶底黄鹂一两声 （晏殊）
少壮不努力 老大徒伤悲 花有重开日 人无再少年
一日之计在于晨 一年之计在于春
黑发不知勤学早 白首方悔读书迟
小时不识月 呼作白玉盘
月来满地水 云起一天山
露从今夜白 月是故乡明
峡深明月夜 江静碧云天
海内存知己 天涯若比邻 （王勃）
海上生明月 天涯共此时 （张九龄）
久旱逢甘雨 他乡遇故知 （汪洙）
岁寒知松柏 患难见真情
千里送鹅毛 礼轻情意重（邢俊臣） 

有志者事竟成 （后汉书）
勿以恶小而为之，勿以善小而不为 （刘备）
业精于勤荒于嬉 行成于思 毁于随 （韩愈）
盛年不重来 一日难再晨 及时当勉励 岁月不待人 （陶渊明）

大漠孤烟直 长河落日圆 （王维）
几行红叶树 无数夕阳山 （王士祯）
落木千山天远大 澄江一道月分明 （黄庭坚）
浮天水送无穷树 带雨云埋一半山 （辛弃疾）
春江潮水连海平 海上明月共潮生 （张若虚）
言必信 行必果 （论语·子路）
与朋友交 言而有信 （论语·学而）
己所不欲勿施于人 （论语·颜渊）
精诚所加 金石为开
爱人者 人恒爱之
敬人者 人恒敬之 （孟子·离娄下）
老吾老 以及人之老
幼吾幼 以及人之幼 （孟子·梁惠王上）

采菊东篱下 悠然见南山 陶渊明
人闲桂花落 夜静春山空 （王维）
竹外桃花三两枝 春江水暖鸭先知 （苏轼）
黄梅时节家家雨 青草池塘处处蛙 （赵师秀）
鹅湖山下稻梁肥 豚栅鸡栖半掩扉 （王驾）
独出前门望野田 月明荞麦花如雪 （白居易）

一日无书 百事荒芜 （陈寿）
读书破万卷 下笔如有神 （杜甫）
书犹药也 善读之可以医愚 （刘向）
黑发不知勤学早 白首方悔读书迟 （颜真卿）
读书有三到：谓心到、眼到、口到 （朱熹）

悠悠天宇旷 切切故乡情 （张九龄）
浮云终日行 游子久不至 （杜甫）
落叶他乡树 寒灯独夜人 （马戴）
明月有情应识我 年年相见在他乡 （袁枚）
家在梦中何日到 春生江上几人还 （卢纶）
江南几度梅花发 人在天涯鬓已斑（刘著）
兄弟敦和睦 朋友笃诚信 （陈子昂）
孝在于质实 不在于饰貌 （桓宽）
爱亲者 不敢恶于人
敬亲者 不敢慢于人 （孝经）
非淡泊无以明志 非宁静无以致远 （诸葛亮）

天行健 君子以自强不息 （周易）
有志不在年高 无志空长百岁 （传家宝）
莫等闲 白了少年头 空悲切 （满江红）
少年易老学难成 一寸光阴不可轻 （偶成）
路漫漫其修远兮 吾将上下而求索 （离骚）
不积跬步 无以至千里
不积小流 无以成江海 （荀子）

落红不是无情物 化作春泥更护花 （龚自珍）
造物无言却有情 每与寒尽觉春生 （张维屏）
今夜偏知春气暖 虫声新透绿窗纱 （刘方平）
此夜曲中闻折柳 何人不起故园情 （李白）
卧看满天云不动 不知云与我俱东 （陈与义）
不是花中偏爱菊 此花开尽更无花 （元稹）
轻诺必寡言 《老子》
民无信不立 《论语》
不精不诚 不能动人 《庄子》
诚者，天之道也
诚之者 人之道也 《礼记》
有所期诺 纤毫必偿
有所期约 时刻不易 《袁氏世范》

人非生而知之者 孰能无惑 《师说》
一鼓作气 再而衰 三而竭 《左传》
甘瓜苦蒂 天下物无全美 《墨子》
种树者必培其根 种德者必养其心 《传习录》
操千曲而后晓声 观千剑而后识器 《文心雕龙》

观沧海  曹操 东汉 
东临碣石，以观沧海。水何澹澹，山岛竦峙。 树木丛生，百草丰茂。 
秋风萧瑟，洪波涌起。 日月之行，若出其中； 星汉灿烂，若出其里。 
幸甚至哉，歌以咏志。

次北固山下  王湾 唐 
客路青山外，行舟绿水前。潮平两岸阔，风正一帆悬。
海日生残夜，江春入旧年。乡书何处达? 归雁洛阳边。

钱塘湖春行  白居易 唐 
孤山寺北贾亭西，水面初平云脚低。 几处早莺争暖树，谁家新燕啄春泥。
 乱花渐欲迷人眼，浅草才能没马蹄。 最爱湖东行不足，绿杨阴里白沙堤。

西江月  辛弃疾 南宋 
明月别枝惊鹊， 清风半夜鸣蝉。 稻花香里说丰年， 听取蛙声一片。
七八个星天外， 两三点雨山前。 旧时茅店社林边， 路转溪桥忽见。

天净沙 秋思  马致远 元 
枯藤老树昏鸦， 小桥流水人家， 古道西风瘦马。 
夕阳西下， 断肠人在天涯。

龟虽寿  曹操 东汉 
神龟虽寿，犹有竟时。螣（腾）蛇乘雾，终为土灰。 老骥伏枥，志在千里。 
烈士暮年，壮心不已。 盈缩之期，不但在天； 养怡之福，可得永年。
 幸甚至哉，歌以咏志。

过故人庄  孟浩然 唐 
故人具鸡黍，邀我至田家。 绿树村边合，青山郭外斜。
 开轩面场圃，把酒话桑麻。待到重阳日，还来就菊花。

题破山寺后禅院  常建 唐 
清晨入古寺，初日照高林。 曲径通幽处，禅房花木深。
 山光悦鸟性，潭影空人心。万籁此都寂，但余钟磬音。

闻王昌龄左迁龙标遥有此寄  李白 唐 
杨花落尽子规啼，闻道龙标过五溪。 
我寄愁心与明月。随风直到夜郎西。

夜雨寄北  李商隐 唐 
君问归期未有期，巴山夜雨涨秋池。
何当共剪西窗烛，却话巴山夜雨时。

泊秦淮  杜牧 唐 
烟笼寒水月笼沙， 夜泊秦淮近酒家。 
商女不知亡国恨， 隔江犹唱后庭花。

浣溪沙  晏殊 宋 
一曲新词酒一杯。 去年天气旧亭台。夕阳西下几时回? 
  无可奈何花落去， 似曾相识燕归来。小园香径独徘徊。

过松源晨炊漆公店杨万里 南宋
莫言下岭便无难，赚得行人空喜欢。
正入万山圈子里，一山放过一山拦。

如梦令  李清照 南宋 
常记溪亭日暮， 沉醉不知归路。 兴尽晚回舟，
误入藕花深处。 争渡，争渡，惊起一滩鸥鹭。

观书有感  朱熹 南宋 
半亩方塘一鉴开，天光云影共徘徊。
 问渠那得清如许？ 为有源头活水来。

木兰诗  北朝民歌 
唧唧复唧唧，木兰当户织。不闻机杼声，惟闻女叹息。问女何所思，问女何所忆。女亦无所思，
女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，
愿为市鞍马，从此替爷征。 东市买骏马，西市买鞍鞯，南市买辔头，北市买长鞭。
旦辞爷娘去，暮宿黄河边，不闻爷娘唤女声，但闻黄河流水鸣溅溅。
旦辞黄河去，暮至黑山头，不闻爷娘唤女声，但闻燕山胡骑鸣啾啾。 
万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，
天子坐明堂。策勋十二转，赏赐百千强。可汗问所欲，木兰不用尚书郎；愿驰千里足，送儿还故乡。
爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。
开我东阁门，坐我西阁床，脱我战时袍，著我旧时裳，当窗理云鬓，对镜帖花黄。
出门看火伴，火伴皆惊忙：同行十二年，不知木兰是女郎。 
雄兔脚扑朔，雌兔眼迷离；双兔傍地走，安能辨我是雄雌?

山中杂诗  吴均 南朝 
出。山际见来烟， 竹中窥落日。
鸟向檐上飞， 云从窗里

竹里馆 王维 唐
独坐幽篁里， 弹琴复长啸。 
深林人不知，明月来相照。

峨眉山月歌 李白 唐
峨眉山月半轮秋， 影入平羌江水流。
夜发清溪向三峡， 思君不见下渝州。

春夜洛城闻笛 李白 唐
谁家玉笛暗飞声，散入春风满洛城。 
此夜曲中闻折柳， 何人不起故园情。

逢入京使 岑参 唐
故园东望路漫漫， 双袖龙钟泪不干。 
马上相逢无纸笔， 凭君传语报平安。

滁州西涧 韦应物 唐
独怜幽草涧边生， 上有黄鹂深树鸣。 
春潮带雨晚来急， 野渡无人舟自横。

江南逢李龟年 杜甫 唐
岐王宅里寻常见，崔九堂前几度闻。 
正是江南好风景， 落花时节又逢君。

送灵澈上人  刘长卿 唐 
苍苍竹林寺， 杳杳钟声晚。
荷笠带斜阳， 青山独归远。

约客  赵师秀 南宋 
黄梅时节家家雨， 青草池塘处处蛙。
有约不来过夜半， 闲敲棋子落灯花。

论诗  赵翼 清 
李杜诗篇万口传，至今已觉不新鲜。
江山代有才人出，各领风骚数百年。

望 岳  杜甫 
岱宗夫如何？齐鲁青未了。造化钟神秀，阴阳割昏晓。
 荡胸生曾云，决眦入归鸟。 会当凌绝顶，一览众山小。

春 望  杜甫 
国破山河在，城春草木深。 感时花溅泪，恨别鸟惊心。 
烽火连三月，家书抵万金。白头搔更短，浑欲不胜簪。

石 壕 吏  杜甫 
暮投石壕村，有吏夜捉人。老翁逾墙走，老妇出门看。 吏呼一何怒！妇啼一何苦！
 听妇前致词：三男邺城戍。一男附书至，二男新战死。存者且偷生，死者长已矣！
室中更无人，惟有乳下孙。有孙母未去，出入无完裙。老妪力虽衰，请从吏夜归，
急应河阳役，犹得备晨炊。夜久语声绝，如闻泣幽咽。天明登前途，独与老翁别。

归园田居 (其三)  陶渊明 东晋 
种豆南山下，草盛豆苗稀。晨兴理荒秽，带月荷锄归。
道狭草木长，夕露沾我衣。衣沾不足惜，但使愿无违。

使至塞上  王维 唐 
单车欲问边，属国过居延。征蓬出汉塞，归雁入胡天。
 大漠孤烟直，长河落日圆。 萧关逢候骑，都护在燕然。

渡荆门送别  李白 
渡远荆门外，来从楚国游。 山随平野尽，江入大荒流。 
月下飞天镜，云生结海楼。 仍怜故乡水，万里送行舟。

游 山 西 村  陆游 南宋 
莫笑农家腊酒浑，丰年留客足鸡豚。 山重水复疑无路，柳暗花明又一村。
箫鼓追随春社近，衣冠简朴古风存。从今若许闲乘月，拄杖无时夜叩门。


长 歌 行  汉乐府 
青青园中葵，朝露待日晞。阳春布德泽，万物生光辉。常恐秋节至，
焜黄华叶衰。百川东到海，何时复西归？少壮不努力，老大徒伤悲。

野 望  王绩 唐 
东皋薄暮望，徙倚欲何依。树树皆秋色，山山唯落晖。
牧人驱犊返，猎马带禽归。相顾无相识，长歌怀采薇。

早寒江上有怀  孟浩然 唐 
木落雁南度，北风江上寒。我家襄水曲，遥隔楚云端。
乡泪客中尽，孤帆天际看。迷津欲有问，平海夕漫漫。

望洞庭湖赠张丞相  孟浩然 
八月湖水平，涵虚混太清。气蒸云梦泽，波撼岳阳城。
欲济无舟楫，端居耻圣明。坐观垂钓者，徒有羡鱼情。

黄 鹤楼  崔颢 唐 
昔人已乘黄鹤去，此地空余黄鹤楼。黄鹤一去不复返，白云千载空悠悠。
晴川历历汉阳树，芳草萋萋鹦鹉洲。日暮乡关何处是？烟波江上使人愁。

送 友 人  李白 
青山横北郭，白水绕东城。此地一为别，孤蓬万里征。
浮云游子意，落日故人情。挥手自兹去，萧萧班马鸣。

秋 词  刘禹锡  唐 
自古逢秋悲寂寥，我言秋日胜春朝。
晴空一鹤排云上，便引诗情到碧霄。

鲁山山行  梅尧臣 北宋 
适与野情惬，千山高复低。好峰随处改，幽径独行迷。
霜落熊升树，林空鹿饮溪。人家在何许，云外一声鸡。

浣 溪 沙  苏轼 北宋 
兰下兰芽短浸溪，松间沙路净无泥，潇潇暮雨子规啼。
谁道人生无再少？门前流水尚能西！休将白发唱黄鸡。

十一月四日风雨大作  陆游 
僵卧孤村不自哀，尚思为国戍轮台。
夜阑卧听风吹雨，铁马冰河入梦来。

酬乐天扬州初逢席上见赠  刘禹锡 唐 
巴山楚水凄凉地，二十三年弃置身。 怀旧空吟闻笛赋，到乡翻似烂柯人。
 沉舟侧畔千帆过，病树前头万木春。今日听君歌一曲，暂凭杯酒长精神。

赤壁  杜牧 唐 
折戟沉沙铁未销，自将磨洗认前朝。
东风不与周郎便，铜雀春深锁二乔。

过零丁洋  文天祥 南宋 
辛苦遭逢起一经，干戈寥落四周星。山河破碎风飘絮， 身世浮沉雨打萍。 
惶恐滩头说惶恐， 零丁洋里叹零丁。 人生自古谁无死， 留取丹心照汗青。

水调歌头  苏轼 北宋 
  丙辰中秋，欢饮达旦，大醉，作此篇，兼怀子由。 
明月几时有？把酒问青天。不知天上宫阙，今夕是何年？
我欲乘风归去，又恐琼楼玉宇，高处不胜寒。起舞弄清影，何似在人间？
转朱阁，低绮户，照无眠。不应有恨，何事长向别时圆？
人有悲欢离合，月有阴晴圆缺，此事古难全。但愿人长久，千里共婵娟。

山坡羊 潼关怀古  张养浩 元 
峰峦如聚，波涛如怒，山河表里潼关路。
望西都，意踌躇，伤心秦汉经行处，宫阙万间都做了土。
兴，百姓苦。亡，百姓苦。

饮酒  其五   陶渊明 东晋 
结庐在人境,而无车马喧。问君何能尔？心远地自偏。采菊东篱下，悠然见南山。
 山气日夕佳，飞鸟相与还.。此中有真意，欲辨已忘言.。

行路难  李白 唐 
金樽清酒斗十千，玉盘珍馐直万钱。停杯投箸不能食，拔剑四顾心茫然。 
欲渡黄河冰塞川，将登太行雪满山。 闲来垂钓碧溪上，忽复乘舟梦日边。
行路难，行路难，多歧路，今安在。 长风破浪会有时，直挂云帆济沧海。

茅屋为秋风所破歌  杜甫 唐 
八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。
南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。
床头屋漏无干处，雨脚如麻未断绝。自经丧乱少睡眠，长夜沾湿何由彻！ 
安得广厦千万间，大庇天下寒士俱欢颜！风雨不动安如山?呜呼！
何时眼前突兀见此屋，吾庐独破受冻死亦足！

白雪歌送武判官归京  岑参 唐 
北风卷地白草折，胡天八月即飞雪。忽如一夜春风来，千树万树梨花开。
 散入珠帘湿罗幕，狐裘不暖锦衾薄。将军角弓不得控，都护铁衣冷难着。
瀚海阑干百丈冰，愁云惨淡万里凝。中军置酒饮归客，胡琴琵琶与羌笛。
纷纷暮雪下辕门，风掣红旗冻不翻。轮台东门送君去，去时雪满天山路。
山回路转不见君，雪上空留马行处。

己亥杂诗  龚自珍 清 
浩荡离愁白日斜,吟鞭东指即天涯。
落红不是无情物,化作春泥更护花。


赠从弟  刘桢 东汉 
亭亭山上松，瑟瑟谷中风。风声一何盛，松枝一何劲。
冰霜正惨凄，终岁常端正。岂不罹凝寒，松柏有本性。

送杜少府之任蜀州  王勃 唐 
城阙辅三秦，风烟望五津。与君离别意，同是宦游人。
海内存知己，天涯若比邻。无为在歧路，儿女共沾巾。

登幽州台歌  陈子昂 唐 
前不见古人，后不见来者。
念天地之悠悠，独怆然而涕下。

送元二使安西  王维 唐 
渭城朝雨浥轻尘，客舍青青柳色新。
劝君更尽一杯酒，西出阳关无故人。

宣州谢朓楼饯别校书叔云  李白 
弃我去者，昨日之日不可留；乱我心者，今日之日多烦忧。
长风万里送秋雁，对此可以酣高楼。蓬莱文章建安骨，中间小谢又清发。
俱怀逸兴壮思飞，欲上青天览明月。抽刀断水水更流，举杯销愁愁更愁。
人生在世不称意，明朝散发弄扁舟。

早春呈水部张十八员外  韩愈 
天街小雨润如酥，草色遥看近却无。
最是一年春好处，绝胜烟柳满皇都。

无题  李商隐 唐 
相见时难别亦难，东风无力百花残。春蚕到死丝方尽，蜡炬成灰泪始干。
晓镜但愁云鬓改，夜吟应觉月光寒。蓬山此去无多路，青鸟殷勤为探看。

相见欢  李煜 五代南唐 
无言独上西楼，月如钩，寂寞梧桐深院锁清秋。
剪不断，理还乱，是离愁，别是一般滋味在心头。

登飞来峰  王安石 北宋 
飞来山上千寻塔，闻说鸡鸣见日升。
不畏浮云遮望眼，自缘身在最高层。

清平乐 村居  辛弃疾 南宋 
茅檐低小，溪上青青草。醉里吴音相媚好，白发谁家翁媪？
大儿锄豆溪东，中儿正织鸡笼。最喜小儿亡赖，溪头卧剥莲蓬。

望江南  温庭筠 唐 
梳洗罢,独倚望江楼。
过尽千帆皆不是,斜晖脉脉水悠悠,肠断白蘋洲。

渔家傲  秋思  范仲淹 北宋 
塞下秋来风景异，衡阳雁去无留意，四面边声连角起。千嶂里，长烟落日孤城闭。 
浊酒一杯家万里，燕然未勒归无计，羌管悠悠霜满地。人不寐，将军白发征夫泪。


0.江城子 密州出猎  苏轼北宋 
老夫聊发少年狂，左牵黄，右擎苍。锦帽貂裘，千骑卷平冈。
为报倾城随太守，亲射虎，看孙郎。
 酒酣胸胆尚开张，鬓微霜，又何妨！持节云中，何日遣冯唐？
会挽雕弓如满月，西北望，射天狼。

武陵春  李清照 南宋 
风住尘香花已尽， 日晚倦梳头。 物是人非事事休， 欲语泪先流。 
闻说双溪春尚好，也拟泛轻舟。只恐双溪舴艋舟，载不动许多愁。

破阵子 为陈同甫赋壮词以寄之  辛弃疾 南宋 
醉里挑灯看剑，梦回吹角连营。八百里分麾下炙，五十弦翻塞外声，沙场秋点兵。 
马作的卢飞快，弓如霹雳弦惊。了却君王天下事，赢得生前身后名。可怜白发生！


观刈麦  白居易 唐 
田家少闲月，五月人倍忙。夜来南风起，小麦覆陇黄。妇姑荷箪食，童稚携壶浆。
相随饷田去，丁壮在南冈。足蒸暑土气，背灼炎天光。力尽不知热，但惜夏日长。
复有贫妇人，抱子在其旁。右手秉遗穗，左臂悬敝筐。听其相顾言，闻者为悲伤。
家田输税尽，拾此充饥肠。今我何功德，曾不事农桑。吏禄三百石，岁晏有余粮。
念此私自愧，尽日不能忘。

月夜  刘方平 唐 
更深月色半人家，北斗阑干南斗斜。
今夜偏知春气暖，虫声新透绿窗纱。

商山早行  温庭筠 
晨起动征铎，客行悲故乡。鸡声茅店月，人迹板桥霜。
槲叶落山路，枳花照驿墙。因思杜陵梦，凫雁满回塘。

卜算子 咏梅  陆游 
驿外断桥边，寂寞开无主。已是黄昏独自愁，更著风和雨。
 无意苦争春，一任群芳妒。零落成泥碾作尘，只有香如故。

破阵子  晏殊 宋 
燕子来时新社，梨花落后清明。池上碧苔三四点，叶底黄鹂一两声，日长飞絮轻。 
巧笑东邻女伴，采桑径里逢迎。疑怪昨宵春梦好，元是今朝斗草赢，笑从双脸生，

浣溪沙  苏轼 
簌簌衣巾落枣花，村南村北响缲车。牛衣古柳卖黄瓜。 
酒困路长惟欲睡，日高人渴漫思茶。敲门试问野人家。

醉花阴  李清照 
薄雾浓云愁永昼，瑞脑消金兽。佳节又重阳，玉枕纱厨，半夜凉初透。 
东篱把酒黄昏后，有暗香盈袖。莫道不消魂，帘卷西风，人比黄花瘦。

南乡子 登京口北固亭有怀  辛弃疾 南宋 
何处望神州？满眼风光北固楼。千古兴亡多少事？悠悠。不尽长江滚滚流。 
年少万兜鍪，坐断东南战未休。天下英雄谁敌手？曹刘。生子当如孙仲谋。

山坡羊 骊山怀古  张养浩 元 
骊山四顾，阿房一炬，当时奢侈今何处？只见草萧疏，水萦纡。
至今遗恨迷烟树。列国周齐秦汉楚，赢，都变做了土；输，都变做了土。

朝天子 咏喇叭  王磐 明 
喇叭，唢呐，曲儿小腔儿大。官船来往乱如麻，全仗你抬声价。
军听了军愁，民听了民怕。哪里去辨甚么真共假？
眼见的吹翻了这家，吹伤了那家，只吹的水尽鹅飞罢！


关雎  诗经 
关关雎鸠，在河之洲。窈窕淑女，君子好逑。参差荇菜，左右流之。
窈窕淑女，寤寐求之。求之不得，寤寐思服。悠哉悠哉，辗转反侧。
参差荇菜，左右采之。窈窕淑女，琴瑟友之。参差荇菜，左右芼之。
窈窕淑女，钟鼓乐之。

蒹葭  诗经 
蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。
蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。
蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。

从军行  杨炯 唐 
烽火照西京，心中自不平。牙璋辞凤阙，铁骑绕龙城。
雪暗凋旗画，风多杂鼓声。宁为百夫长，胜作一书生。

月下独酌  李白 唐 
花间一壶酒，独酌无相亲。举杯邀明月，对影成三人。
月既不解饮，影徒随我身。暂伴月将影，行乐须及春。我歌月徘徊，我舞影零乱。
醒时同交欢，醉后各分散。永结无情游，相期邈云汉。

羌村三首  杜甫 唐 
群鸡正乱叫，客至鸡斗争。驱鸡上树木，始闻叩柴荆。父老四五人，问我久远行。
手中各有携，倾榼浊复清。莫辞酒味薄，黍地无人耕。兵戈既未息，儿童尽东征。
请为父老歌，艰难愧深情。歌罢仰天叹，四座泪纵横。

登楼  杜甫 唐 
花近高楼伤客心，万方多难此登临。锦江春色来天地，玉垒浮云变古今。
北极朝廷终不改，西山寇盗莫相侵。可怜后主还祠庙，日暮聊为《梁甫吟》。

走马川行奉送封大夫出师西征  李白 唐 
君不见走马川行雪海边，平沙莽莽黄入天。
轮台九月风夜吼，一川碎石大如斗，随风满地石乱走。
匈奴草黄马正肥，金山西见烟尘飞，汉家大将西出师。
将军金甲夜不脱，半夜军行戈相拨，风头如刀面如割。
马毛带雪汗气蒸，五花连钱旋作冰，幕中草檄砚水凝。
虏骑闻之应胆慑，料知短兵不敢接，军师西门伫献捷。

左迁至蓝关示侄孙湘  韩愈 唐 
一封朝奏九重天，夕贬潮阳路八千。欲为圣明除弊事，肯将衰朽惜残年！
云横秦岭家何在？雪拥蓝关马不前。知汝远来应有意，好收吾骨瘴江边。

望月有感  白居易唐 
时难年荒世业空，弟兄羁旅各西东。田园寥落干戈后，骨肉流离道路中。
吊影分为千里雁，辞根散作九秋蓬。共看明月应垂泪，一夜乡心五处同。

雁门太守行  李贺 唐 
黑云压城城欲摧，甲光向日金鳞开。角声满天秋色里，塞上燕脂凝夜紫。
半卷红旗临易水，霜重鼓寒声不起。报君黄金台上意，提携玉龙为君死。

卜算子 送鲍浩然之浙东  王观 宋 
水是眼波横，山是眉峰聚。欲问行人去那边，眉眼盈盈处。
才始送春归，又送君归去。若到江南赶上春，千万和春住。

别云间  夏完淳 明 
三年羁旅客，今日又南冠。无限山河泪，谁言天地宽！
已知泉路近，欲别故乡难。毅魄归来日，灵旗空际看。
 
最新高考必背古诗词&文言文（文言文已删除）
高考重点古诗词（16篇 ）
氓《诗经》
氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。
将子无怒，秋以为期。乘彼垝垣，以望复关。不见复关，泣涕涟涟。既见复关，载笑载言。
尔卜尔筮，体无咎言。以尔车来，以我贿迁。桑之未落，其叶沃若。于嗟鸠兮，无食桑葚。
于嗟女兮，无与士耽。士之耽兮，犹可说也。女之耽兮，不可说也。桑之落矣，其黄而陨。
自我徂尔，三岁食贫。淇水汤汤，渐车帏裳。女也不爽，士贰其行。士也罔极，二三其德。
三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。
静言思之，躬自悼矣。及尔偕老，老使我怨。淇则有岸，隰则有泮。总角之宴，言笑晏晏。
信誓旦旦，不思其反。反是不思，亦已焉哉！

离骚 屈原
帝高阳之苗裔兮，朕皇考曰伯庸。摄提贞于孟陬兮，惟庚寅吾以降。
皇览揆余初度兮，肇锡余以嘉名：名余曰正则兮，字余曰灵均。
纷吾既有此内美兮，又重之以修能。扈江离与辟芷兮，纫秋兰以为佩。
汨余若将不及兮，恐年岁之不吾与。朝搴阰之木兰兮，夕揽洲之宿莽。
日月忽其不淹兮，春与秋其代序。惟草木之零落兮，恐美人之迟暮。
不抚壮而弃秽兮，何不改乎此度？乘骐骥以驰骋兮，来吾道夫先路。
昔三后之纯粹兮，固众芳之所在。杂申椒与菌桂兮，岂维纫夫蕙茝。
彼尧舜之耿介兮，既遵道而得路。何桀纣之猖披兮，夫唯捷径以窘步。
惟夫党人之偷乐兮，路幽昧以险隘。岂余身之惮殃兮，恐皇舆之败绩。
忽奔走以先后兮，及前王之踵武。荃不察余之中情兮，反信谗以齌怒。
余固知謇謇之为患兮，忍而不能舍也。指九天以为正兮，夫唯灵修之故也。
初既与余成言兮，后悔遁而有他。余既不难夫离别兮，伤灵修之数化。

长太息以掩涕兮，哀民生之多艰。余虽好修姱以鞿羁兮，謇朝谇而夕替。
既替予以蕙纕兮，又申之以揽茝。亦余心之所善兮，虽九死其犹未悔。
怨灵修之浩荡兮，终不察夫民心。众女嫉余之蛾眉兮，谣诼谓余以善淫。
固时俗之工巧兮，偭规矩而改错。背绳墨以追曲兮，竞周容以为度。
忳郁邑余佗傺兮，吾独穷困乎此时也。宁溘死以流亡兮，余不忍为此态也！
鸷鸟之不群兮，自前世而固然。何方圜之能周兮，夫孰异道而相安？
屈心而抑志兮，忍尤而攘诟。伏清白以死直兮，固前圣之所厚。
悔相道之不察兮，延伫乎吾将反。回朕车以复路兮，及行迷之未远。
步余马于兰皋兮，驰椒丘且焉止息。进不入以离尤兮，退将复修吾初服。
制芰荷以为衣兮，集芙蓉以为裳。不吾知其亦已兮，苟余情其信芳。
高余冠之岌岌兮，长余佩之陆离。芳与泽其杂糅兮，唯昭质其犹未亏。
忽反顾以游目兮，将往观乎四荒。佩缤纷其繁饰兮，芳菲菲其弥章。
民生各有所乐兮，余独好修以为常。虽体解吾犹未变兮，岂余心之可惩？

蜀道难 李白
    噫吁嚱！危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。
    问君西游何时还，畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难，难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！
    剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟！

登高 杜甫
风急天高猿啸哀，渚清沙白鸟飞回。无边落木萧萧下，不尽长江滚滚来。
万里悲秋常作客，百年多病独登台。艰难苦恨繁霜鬓，潦倒新停浊酒杯。

琵琶行 白居易
    序
    元和十年，余左迁九江郡司马。明年秋，送客湓浦口，闻舟中夜弹琵琶者。听其音，铮铮然有京都声。问其人，本长安倡女，尝学琵琶于穆、曹二善才。年长色衰，委身为贾人妇。遂命酒，使快弹数曲，曲罢悯然。自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。
    正文
    浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。
    寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。低眉信手续续弹，说尽心中无限事。轻拢慢捻抹复挑，初为《霓裳》后《六幺》。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。这一段要求背诵！
    沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。
    我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。
    感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。

锦瑟 李商隐
锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。
沧海月明珠有泪，蓝田日暖玉生烟。此情可待成追忆，只是当时已惘然。

虞美人 李煜
春花秋月何时了？往事知多少。小楼昨夜又东风，故国不堪回首月明中。
雕栏玉砌应犹在，只是朱颜改。问君能有几多愁？恰似一江春水向东流。

念奴娇·赤壁怀古 苏轼
大江东去，浪淘尽，千古风流人物。故垒西边，人道是，三国周郎赤壁。
乱石穿空，惊涛拍岸，卷起千堆雪。江山如画，一时多少豪杰。
遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。
故国神游，多情应笑我，早生华发，人生如梦，一樽还酹江月。

永遇乐·京口北固亭怀古 辛弃疾
千古江山，英雄无觅孙仲谋处。舞榭歌台，风流总被，雨打风吹去。
斜阳草树，寻常巷陌，人道寄奴曾住。想当年，金戈铁马，气吞万里如虎。
元嘉草草，封狼居胥，赢得仓皇北顾。四十三年，望中犹记，烽火扬州路。
可堪回首，佛狸祠下，一片神鸦社鼓。凭谁问：廉颇老矣，尚能饭否。

归园田居 陶渊明
少无适俗韵，性本爱丘山。误落尘网中，一去三十年。
羁鸟恋旧林，池鱼思故渊。开荒南野际，守拙归园田。
方宅十余亩，草屋八九间。榆柳荫后檐，桃李罗堂前。
暧暧远人村，依依墟里烟。狗吠深巷中，鸡鸣桑树颠。
户庭无尘杂，虚室有余闲。久在樊笼里，复得返自然。

春江花月夜 张若虚
春江潮水连海平，海上明月共潮生。滟滟随波千万里，何处春江无月明。
江流宛转绕芳甸，月照花林皆似霰。空里流霜不觉飞，汀上白沙看不见。
江天一色无纤尘，皎皎空中孤月轮。江畔何人初见月，江月何年初照人？
人生代代无穷已，江月年年望相似。不知江月待何人，但见长江送流水。
白云一片去悠悠，青枫浦上不胜愁。谁家今夜扁舟子，何处相思明月楼？
可怜楼上月徘徊，应照离人妆镜台。玉户帘中卷不去，捣衣砧上拂还来。
此时相望不相闻，愿逐月华流照君。鸿雁长飞光不度，鱼龙潜跃水成文。
昨夜闲潭梦落花，可怜春半不还家。江水流春去欲尽，江潭落月复西斜。
斜月沉沉藏海雾，碣石潇湘无限路。不知乘月几人归，落月摇情满江树。

山居秋暝 王维
空山新雨后，天气晚来秋。明月松间照，清泉石上流。
竹喧归浣女，莲动下渔舟。随意春芳歇，王孙自可留。

燕歌行 高适
开元二十六年，客有从御史大夫张公出塞而还者，
作《燕歌行》以示适，感征戍之事，因而和焉。
汉家烟尘在东北，汉将辞家破残贼。男儿本自重横行，天子非常赐颜色。
摐金伐鼓下榆关，旌旆逶迤碣石间。校尉羽书飞瀚海，单于猎火照狼山。
山川萧条极边土，胡骑凭陵杂风雨。战士军前半死生，美人帐下犹歌舞！
大漠穷秋塞草腓，孤城落日斗兵稀。身当恩遇恒轻敌，力尽关山未解围。
铁衣远戍辛勤久，玉箸应啼别离后。少妇城南欲断肠，征人蓟北空回首。
边庭飘飖那可度，绝域苍茫更何有！杀气三时作阵云，寒声一夜传刁斗。
相看白刃血纷纷，死节从来岂顾勋？君不见沙场征战苦，至今犹忆李将军！

雨霖铃 柳永
寒蝉凄切，对长亭晚，骤雨初歇。都门帐饮无绪，留恋处，
兰舟催发。执手相看泪眼，竟无语凝噎。念去去，千里烟波，暮霭沉沉楚天阔。
多情自古伤离别，更那堪，冷落清秋节！今宵酒醒何处？
杨柳岸，晓风残月。此去经年，应是良辰好景虚设。便纵有千种风情，更与何人说？

声声慢 李清照
寻寻觅觅，冷冷清清，凄凄惨惨戚戚。乍暖还寒时候，最难将息。
三杯两盏淡酒，怎敌他，晚来风急。雁过也，正伤心，却是旧时相识。
满地黄花堆积，憔悴损，如今有谁堪摘？守着窗儿，独自怎生得黑？
梧桐更兼细雨，到黄昏，点点滴滴。这次第，怎一个愁字了得？

高中语文课本必背古诗词
迢迢牵牛星
迢迢牵牛星，皎皎河汉女。纤纤擢素手，札札弄机杼。终日不成章，
泣涕零如雨。河汉清且浅，相去复几许？盈盈一水间，脉脉不得语。

短歌行  曹操
对酒当歌，人生几何？譬如朝露，去日苦多。
慨当以慷，忧思难忘。何以解忧？唯有杜康。
青青子衿，悠悠我心。但为君故，沉吟至今。
呦呦鹿鸣，食野之苹。我有嘉宾，鼓瑟吹笙。
明明如月，何时可掇？忧从中来，不可断绝。
越陌度阡，枉用相存。契阔谈讌，心念旧恩。
月明星稀，乌鹊南飞。绕树三匝，何枝可依？
山不厌高，海不厌深。周公吐哺，天下归心。

石头城  刘禹锡
山围故国周遭在，潮打空城寂寞回。
淮水东边旧时月，夜深还过女墙来。

过华清宫  杜牧
长安回望绣成堆，山顶千门次第开。
一骑红尘妃子笑，无人知是荔枝来。

书愤  陆游
早岁那知世事艰，中原北望气如山。楼船夜雪瓜洲渡！铁马秋风大散关。
塞上长城空自许，镜中衰鬓已先斑。出师一表真名世，千载谁堪伯仲间！

客至  杜甫
舍南舍北皆春水，但见群鸥日日来。花径不曾缘客扫，蓬门今始为君开。
盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。

旅夜书怀    杜甫
细草微风岸，危樯独夜舟。星垂平野阔，月涌大江流。
名岂文章著？官应老病休。飘飘何所似？天地一沙鸥。

蜀相  杜甫
丞相祠堂何处寻？锦官城外柏森森。映阶碧草自春色，隔叶黄鹂空好音。
三顾频烦天下计，两朝开济老臣心。出师未捷身先死，长使英雄泪满襟。

登岳阳楼  杜甫
昔闻洞庭水，今上岳阳楼。吴楚东南坼，乾坤日夜浮。
亲朋无一字，老病有孤舟。戎马关山北，凭轩涕泗流。

鹊桥仙  秦观
纤云弄巧，飞星传恨，银汉迢迢暗渡。金风玉露一相逢，便胜却人间无数。
柔情似水，佳期如梦，忍顾鹊桥归路。两情若是久长时，又岂在朝朝暮暮！

李凭箜篌引  李贺
吴丝蜀桐张高秋，空山凝云颓不流。江娥啼竹素女愁，李凭中国弹箜篌。
昆山玉碎凤凰叫，芙蓉泣露香兰笑。十二门前融冷光，二十三丝动紫皇。
女娲炼石补天处，石破天惊逗秋雨。梦入神山教神妪，老鱼跳波瘦蛟舞。
吴质不眠倚桂树， 露脚斜飞湿寒兔。

桂枝香•金陵怀古  王安石
登临送目，正故国晚秋，天气初肃。千里澄江似练，翠峰如簇。
征帆去棹残阳里，背西风、酒旗斜矗。彩舟云淡，星河鹭起，画图难足。
念往昔、豪华竞逐，叹门外楼头，悲恨相续。千古凭高对此，漫嗟荣辱。
六朝旧事随流水，但寒烟芳草凝绿。至今商女，时时犹唱，后庭遗曲。

菩萨蛮  温庭筠
小山重叠金明灭，鬓云欲度香腮雪。懒起画蛾眉，弄妆梳洗迟。
照花前后镜，花面交相映。新帖绣罗襦，双双金鹧鸪。

梦游天姥吟留别  李白
海客谈瀛洲，烟涛微茫信难求；越人语天姥，云霞明灭或可睹。
天姥连天向天横，势拔五岳掩赤城。天台一万八千丈，对此欲倒东南倾。
我欲因之梦吴越，一夜飞度镜湖月。湖月照我影，送我至剡溪。
谢公宿处今尚在，渌水荡漾清猿啼。脚著谢公屐，身登青云梯。
半壁见海日，空中闻天鸡。千岩万转路不定，迷花倚石忽已暝。
熊咆龙吟殷岩泉，栗深林兮惊层巅。云青青兮欲雨，水澹澹兮生烟。
列缺霹雳，丘峦崩摧。洞天石扉，訇然中开。青冥浩荡不见底，日月照耀金银台。
霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。
忽魂悸以魄动，恍惊起而长嗟。惟觉时之枕席，失向来之烟霞。
世间行乐亦如此，古来万事东流水。别君去兮何时还？且放白鹿青崖间，须行即骑访名山。
安能摧眉折腰事权贵，使我不得开心颜！

将进酒  李白
君不见黄河之水天上来，奔流到海不复回。
君不见高堂明镜悲白发，朝如青丝暮成雪。
人生得意须尽欢，莫使金樽空对月。天生我材必有用，
千金散尽还复来。烹羊宰牛且为乐，会须一饮三百杯。
岑夫子，丹丘生，将进酒，杯莫停。
与君歌一曲，请君为我倾耳听：钟鼓馔玉不足贵，但愿长醉不复醒。
古来圣贤皆寂寞，惟有饮者留其名。陈王昔时宴平乐，斗酒十千恣欢谑。
主人何为言少钱，径须沽取对君酌。五花马，千金裘，呼儿将出换美酒，与尔同销万古愁。

兵车行  杜甫
车辚辚，马萧萧，行人弓箭各在腰。耶娘妻子走相送，尘埃不见咸阳桥。
牵衣顿足拦道哭，哭声直上干云霄。道旁过者问行人，行人但云点行频。
或从十五北防河，便至四十西营田。去时里正与裹头，归来头白还戍边。
边庭流血成海水，武皇开边意未已。君不闻汉家山东二百州，千村万落生荆杞。
纵有健妇把锄犁，禾生陇亩无东西。况复秦兵耐苦战，被驱不异犬与鸡。
长者虽有问，役夫敢申恨？且如今年冬，未休关西卒。县官急索租，租税从何出？
信知生男恶，反是生女好。生女犹得嫁比邻，生男埋没随百草。
君不见青海头，古来白骨无人收，新鬼烦冤旧鬼哭，天阴雨湿声啾啾。

游褒禅山记  王安石
其下平旷，有泉侧出，而记游者甚众，——所谓前洞也。
由山以上五六里，有穴窈然，入之甚寒，问其深，则其好游者不能穷也，——谓之后洞。
余与四人拥火以入，入之愈深，其进愈难，而其见愈奇。有怠而欲出者，曰：“不出，火且尽。”遂与之俱出。盖余所至，比好游者尚不能十一，然视其左右，来而记之者已少。盖其又深，则其至又加少矣。方是时，余之力尚足以入，火尚足以明也。既其出，则或咎其欲出者，而余亦悔其随之而不得极夫游之乐也。
于是余有叹焉。古人之观于天地、山川、草木、虫鱼、鸟兽，往往有得，以其求思之深而无不在也。夫夷以近，则游者众；险以远，则至者少。而世之奇伟、瑰怪、非常之观，常在于险远，而人之所罕至焉，故非有志者不能至也。有志矣，不随以止也，然力不足者，亦不能至也。有志与力，而又不随以怠，至于幽暗昏惑而无物以相之，亦不能至也。然力足以至焉，于人为可讥，而在已为有悔；尽吾志也而不能至者，可以无悔矣，其孰能讥之乎？此余之所得也。

陈情表  李密
臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘悯臣孤弱，躬亲抚养。臣少多疾病，九岁不行，零丁孤苦，至于成立。既无叔伯，终鲜兄弟。门衰祚薄，晚有儿息。外无期功强近之亲，内无应门五尺之童，茕茕孑立，形影相吊。而刘夙婴疾病，常在床蓐；臣侍汤药，未曾废离。
逮奉圣朝，沐浴清化。前太守臣逵察臣孝廉，后刺史臣荣举臣秀才。臣以供养无主，辞不赴命。诏书特下，拜臣郎中。寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢。郡县逼迫，催臣上道；州司临门，急于星火。臣欲奉诏奔驰，则刘病日笃；欲苟顺私情，则告诉不许：臣之进退，实为狼狈。
伏惟圣朝以孝治天下。凡在故老，犹蒙矜育；况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋。过蒙拔擢，宠命优渥，岂敢盘桓，有所希冀。但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。
臣密今年四十有四，祖母刘今年九十有六，是以臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知；皇天后土实所共鉴。愿陛下矜悯愚诚，听臣微志。庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。

屈原列传  司马迁
屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。“离骚”者，犹离忧也。夫天者，人之始也；父母者，人之本也。人穷则反本。故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智，以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。上称帝喾，下道齐桓，中述汤武，以刺世事。明道德之广崇，治乱之条贯，靡不毕见。其文约，其辞微，其志洁，其行廉，其称文小而其指极大，举类迩而见义远。其志洁，故其称物芳；其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。

沁园春 长沙 毛泽东
独立寒秋，湘江北去，橘子洲头。看万山红遍，层林尽染；漫江碧透，百舸争流。
鹰击长空，鱼翔浅底，万类霜天竞自由。怅寥廓，问苍茫大地，谁主沉浮？
携来百侣曾游，忆往昔峥嵘岁月稠。恰同学少年，风华正茂；书生意气，挥斥方遒。
指点江山，激扬文字，粪土当年万户侯。曾记否，到中流击水，浪遏飞舟。

采桑子 重阳 毛泽东（1929.10.11）
人生易老天难老，岁岁重阳。今又重阳，战地黄花分外香。
一年一度秋风劲，不似春光。胜似春光，廖廓江天万里霜。

过秦论 贾谊
及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里；胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰；收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。
始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦；斩木为兵，揭竿为旗，天下云集响应，赢粮而景从。山东豪俊遂并起而亡秦族矣。
且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。然而成败异变，功业相反也。试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。

秦风 无衣
岂曰无衣？与子同袍。王于兴师，修我戈矛，与子同仇！
岂日无衣？与子同泽。王于兴师，修我矛戟，与子偕作！
岂日无衣？与子同裳。王于兴师，修我甲兵，与子偕行！

邶风 静女
静女其姝，俟我於城隅。爱而不见，搔首踟蹰。
静女其娈，贻我彤管。彤管有炜，说怿女美。
自牧归荑，洵美且异。匪女之为美，美人之贻。

孔雀东南飞
鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。
上堂拜阿母，阿母怒不止。“昔作女儿时，生小出野里，本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床，今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。
府吏马在前，新妇车在后，隐隐何甸甸，俱会大道口。下马入车中，低头共耳语：“誓不相隔卿，且暂还家去；吾今且赴府，不久当还归，誓天不相负！”
新妇谓府吏：“感君区区怀！君既若见录，不久望君来，君当作磐石，妾当作蒲苇，蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。”举手长劳劳，二情同依依。
府吏闻此变，因求假暂归，未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：“自君别我后，人事不可量。果不如先愿，又非君所详。我有亲父母，逼迫兼弟兄，以我应他人，君还何所望！”
府吏谓新妇：“贺卿得高迁！磐石方且厚，可以卒千年，蒲苇一时纫，便作旦久间。卿当日胜贵，吾独向黄泉！”
新妇谓府吏：“何意出此言！同是被逼迫，君尔妾亦然。黄泉下相见，勿违今日言！”执手分道去，各各还家门。生人作死别，恨恨那可论？念与世间辞，千万不复全！

长歌行  
青青园中葵，朝露待日晞。阳春布德泽，万物生光辉。常恐秋节至，
焜黄华叶衰。 百川东到海，何时复西归？少壮不努力，老大徒伤悲。

渔翁   柳宗元
渔翁夜傍西岩宿，晓汲清湘燃楚竹。烟销日出不见人，
欸乃一声山水绿。回看天际下中流，岩上无心云相逐。

闻乐天左降江州司马   元稹
残灯无焰影幢幢，此夕闻君谪九江。 
垂死病中惊坐起，暗风吹雨入寒窗。
浪淘沙   李煜
帘外雨潺潺，春意阑珊，罗衾不耐五更寒，梦里不知身是客，一晌贪欢。
独自莫凭栏，无限江山，别时容易见时难，流水落花春去也，天上人间。

江城子•乙卯正月二十日夜记梦   苏轼
十年生死两茫茫,不思量,自难忘。 千里孤坟，无处话凄凉。 纵使相逢应不识，尘满面，鬓如霜。
夜来幽梦忽还乡,小轩窗,正梳妆。 相顾无言，惟有泪千行。 料得年年肠断处，明月夜，短松冈。

苏幕遮    周邦彦
燎沉香，消溽暑，鸟雀呼晴，侵晓窥檐语。叶上初阳干宿雨。水面清圆，一一风荷举。
故乡遥，何日去？家住吴门，久作长安旅。五月渔郎相忆否？小楫轻舟，梦入芙蓉浦。

一剪梅  李清照  
红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。
花自飘零水自流。一种相思，两处闲愁。此情无计可消除，才下眉头，却上心头。

峨眉山月歌
峨眉山月半轮秋，影入平羌江水流。
夜发清溪向三峡，思君不见下渝州。

春夜洛城闻笛
谁家玉笛暗飞声？散入春风满洛城。
此夜曲中闻折柳，何人不起故园情？

齐桓晋文公之事
曰：“无恒产而有恒心者，惟士为能。若民，则无恒产，因无恒心。苟无恒心，放辟邪侈，无不为已。及陷于罪，然后从而刑之，是罔民也。焉有仁人在位，罔民而可为也?是故明君制民之产，必使仰足以事父母，俯足以畜妻子；乐岁终身饱，凶年免于死亡；然后驱而之善，故民之从之也轻。今也制民之产，仰不足以事父母，俯不足以畜妻子；乐岁终身苦，凶年不免于死亡。此惟救死而恐不赡，奚暇治礼义哉？王欲行之，则盍反其本矣：五亩之宅，树之以桑，五十者可以衣帛矣；鸡、豚、狗、彘之畜，无失其时，七十者可以食肉矣；百亩之田，勿夺其时，八口之家可以无饥矣；谨庠序之教，申之以孝悌之义，颁白者不负戴于道路矣。老者衣帛食肉，黎民不饥不寒，然而不王者，未之有也。”

扬州慢 姜夔
淳熙丙申至日，予过维扬。夜雪初霁，荠麦弥望。
入其城，则四顾萧条，寒水自碧。暮色渐起，戍角悲吟。予怀怆然，感慨今昔，因自度此曲。
千岩老人以为有  黍离  之悲也。淮左名都，竹西佳处，解鞍少驻初程。
过春风十里，尽荠麦青青。自胡马窥江去后，废池乔木，犹厌言兵。渐黄昏，清角吹寒，都在空城。
杜郎俊赏，算而今重到须惊。纵豆蔻词工，青楼梦好，难赋深情。
二十四桥仍在，波心荡，冷月无声。念桥边红药，年年知为谁生！

菩萨蛮 温庭筠
小山重叠金明灭，鬓云欲度香腮雪。懒起画蛾眉，弄妆梳洗迟。
照花前后镜，花面交相映。新贴绣罗襦，双双金鹧鸪。

一剪梅 宋 李清照
红藕香残玉簟秋，轻解罗裳，独上兰舟。云中谁寄锦书来？雁字回时，月满西楼。
花自飘零水自流。一种相思，两处闲愁。此情无计可消除。才下眉头，却上心头。

积雨辋川庄作 王维 
积雨空林烟火迟，蒸藜炊黍饷东菑。漠漠水田飞白鹭，
阴阴夏木啭黄鹂。山中习静观朝槿，松下清斋折露葵。

辛夷坞 王维 
木末芙蓉花，山中发红萼。
涧户寂无人，纷纷开且落。

送沈子福归江东 王维 
杨柳渡头行客稀，罟师荡浆向临圻。
惟有相思似春色，江南江北送君归。

观猎 王维 
风劲角弓鸣，将军猎渭城。草枯鹰眼疾，雪尽马蹄轻。
忽过新丰市，还归细柳营。回看射雕处，千里暮云平。

哭晁卿衡 李白 
日本晁卿辞帝都，征帆一片绕蓬壶。
明月不归沉碧海，白云愁色满苍梧。

丁都护歌 李白 
云阳上征去，两岸饶商贾。吴牛喘月时，拖船一何苦！水浊不可饮，壶浆半成土。
一唱都护歌，心摧泪如雨。万人凿盘石，无由达江浒。君看石芒砀，掩泪悲千古。

越女词五首 其三  李白 
耶溪采莲女，见客棹歌回。
笑入荷花去，佯羞不出来。

月夜 杜甫 
今夜鄜州月，闺中只独看。遥怜小儿女，未解忆长安。
香雾云鬟湿，清辉玉臂寒。何时倚虚幌，双照泪痕干。

哀江头 杜甫 
少陵野老吞生哭，春日潜行曲江曲。江头宫殿锁千门，细柳新蒲为谁绿？
忆昔霓旌下南苑，苑中万物生颜色。昭阳殿里第一人，同辇随君侍君侧。
辇前才人带弓箭，白马嚼啮黄金勒。翻身向天仰射云，一笑正坠双飞翼。
明眸皓齿今何在？血污游魂归不得。清渭东流剑阁深，去住彼此无消息！
人生有情泪沾臆，江水江花岂终极？黄昏胡骑尘满城，欲往城南望城北。

又呈吴郎 杜甫 
堂前扑枣任西邻，无食无儿一妇人。不为困穷宁有此，只缘恐惧转须亲。
即防远客虽多事，便插疏篱却认真。已诉征求贫到骨，正思戎马泪盈巾。

登幽州台歌 陈子昂 
前不见古人，后不见来者。
念天地之悠悠，独怆然而涕下。

望月怀远 张九龄 
海上生明月，天涯共此时。情人怨遥夜，竟夕起相思。
灭烛怜光满，披衣觉露滋。不堪盈手赠，还寝梦佳期。

题李凝幽居 贾岛 
闲居少邻并，草径入荒园。鸟宿池边树，僧敲月下门。
过桥分野色，移石动云根。暂去还来此，幽期不负言。

宿建德江 孟浩然 
移舟泊烟渚，日暮客愁新。
野旷天低树，江清月近人。

终南望馀雪 祖咏 
终南阴岭秀，积雪浮云端。
林表明霁色，城中增暮寒。

田家杂兴八首 其二  储光羲 
众人耻贫贱，相与尚膏腴。我情既浩荡，所乐在畋渔。山泽时晦暝，归家暂闲居。满园植葵藿，
绕屋树桑榆。禽雀知我闲，翔集依我庐。所愿在优游，州县莫相呼。日与南山老，兀然倾一壶。

游终南山 孟郊 
南山塞天地，日月石上生。高峰夜留景，深谷昼未明。山中人自正，
路险心亦平。长风驱松柏，声拂万壑清。即此悔读书，朝朝近浮名。

从军行 其一  王昌龄 
烽火城西百尺楼，黄昏独上海风秋。
更吹羌笛关山月，无那金闺万里愁。

蓟中作 高适 
策马自沙漠，长驱登塞垣。边城何萧条，白日黄云昏。一到征战处，
每愁胡虏翻。岂无安边书，诸将已承恩。惆怅孙吴事，归来独闭门。

热海行 送崔侍御还京 岑参 
侧闻阴山胡儿语，西头热海水如煮。海上众鸟不敢飞，中有鲤鱼长且肥。
岸傍青草常不歇，空中白雪遥旋灭。蒸沙烁石然虏云，沸浪炎波煎汉月。
阴火潜烧天地炉，何事偏烘西一隅。势吞月窟侵太白，气连赤坂通单于。
送君一醉天山郭，正见夕阳海边落。柏台霜威寒逼人，热海炎气为之薄。

塞下曲 李益 
伏波惟愿裹尸还，定远何须生入关。
莫遣只轮归海窟，仍留一箭射天山。

轻肥 白居易 
意气骄满路，鞍马光照尘。借问何为者？人称是内臣。朱绂皆大夫，紫绶或将军。
夸赴军中宴，走马去如云。樽罍溢九酝，水陆罗八珍。果擘洞庭橘，脍切天池鳞。
食饱心自若，酒酣气益振。是岁江南旱，衢州人食人。

花非花 白居易 
花非花，雾非雾。夜半来，天明去。
来如春梦几多时，去似朝云无觅处。

杜陵叟 白居易 
杜陵叟，杜陵居，岁种薄田一顷余。三月无雨旱风起，麦苗不秀多黄死。
九月降霜秋早寒，禾穗未熟皆青乾。长吏明知不申破，急敛暴征求考课。
典桑卖地纳官租，明年衣食将何如？剥我身上帛，夺我口中粟：虐人害物即豺狼，
何必钩爪锯牙食人肉！不知何人奏皇帝，帝心恻隐知人弊；白麻纸上书德音，京畿尽放今年税。
昨日里胥方到门，手持敕牒榜乡村。十家租税九家毕，虚受吾君蠲免恩。

问刘十九 白居易 
绿蚁新醅酒，红泥小火炉。
晚来天欲雪，能饮一杯无？

早雁 杜牧 
金河秋半虏弦开，云外惊飞四散哀。仙掌月明孤影过，长门灯暗数声来。
须知胡骑纷纷在，岂逐春风一一回？莫厌潇湘少人处，水多菰米岸莓苔。

题乌江亭 杜牧 
胜败兵家事不期，包羞忍耻是男儿。
江东子弟多才俊，卷土重来未可知。

无题二首 其一  李商隐 
昨夜星辰昨夜风，画楼西畔桂堂东。身无彩凤双飞翼，心有灵犀一点通。
隔座送钩春酒暖，分曹射覆蜡灯红。嗟余听鼓应官去，走马兰台类转蓬。

贾生 李商隐 
宣室求贤访逐臣，贾生才调更无伦。
可怜夜半虚前席，不问苍生问鬼神。

柳 李商隐 
曾逐东风拂舞筵，乐游春苑断肠天。
如何肯到清秋日，已带斜阳又带蝉！

节妇吟 张籍 
君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。
知君用心如日月，事夫誓拟同生死。还君明珠双泪垂，何不相逢未嫁时。

酬乐天频梦微之 元稹 
山水万重书断绝，念君怜我梦相闻。
我今因病魂颠倒，唯梦闲人不梦君。

近试上张籍水部 朱庆馀 
洞房昨夜停红烛，待晓堂前拜舅姑。
妆罢低声问夫婿，画眉深浅入时无。

与浩初上人同看山寄京华亲故 柳宗元 
海畔尖山似剑铓，秋来处处割愁肠。
若为化得身千亿，散上峰头望故乡。

子规 顾况 
杜宇冤亡积有时，年年啼血动人悲。
若教恨魄皆能化，何树何山著子规？

蒲萄 韩愈 
新茎未遍半犹枯，高架支离倒复扶。
若欲满盘堆马乳，莫辞添竹引龙须。

赏牡丹 刘禹锡 
庭前芍药妖无格，池上芙蕖净少情。
唯有牡丹真国色，花开时节动京城。

小松 杜荀鹤 
自小刺头深草里，而今渐觉出蓬蒿。
时人不识凌云木，直待凌云始道高。

长沙过贾谊宅 刘长卿 
三年谪宦此栖迟，万古惟留楚客悲。秋草独寻人去后，寒林空见日斜时。
汉文有道恩犹薄，湘水无情吊岂知。寂寂江山摇落处，怜君何事到天涯。

金铜仙人辞汉歌 李贺 
茂陵刘郎秋风客，夜闻马嘶晓无迹。画栏桂树悬秋香，三十六宫土花碧。
魏官牵车指千里，东关酸风射眸子。空将汉月出宫门，忆君清泪如铅水。
衰兰送客咸阳道，天若有情天亦老。携盘独出月荒凉，渭城已远波声小。

过陈琳墓 温庭筠 
曾于青史见遗文，今日飘蓬过古坟。词客有灵应识我，霸才无主始怜君。
石麟埋没藏春草，铜雀荒凉对暮云。莫怪临风倍惆怅，欲将书剑学从军。

碟恋花 凤栖梧 柳永 
伫倚危楼风细细。望极春愁，黯黯生天际。草色烟光残照里。无言谁会凭阑意。
拟把疏狂图一醉。对酒当歌，强乐还无味。衣带渐宽终不悔。为伊消得人憔悴。

望海潮 柳永 
东南形胜，三吴都会，钱塘自古繁华。烟柳画桥，风帘翠幕，参差十万人家。
云树绕堤沙。怒涛卷霜雪，天堑无涯。市列珠玑，户盈罗绮，竞豪奢。重湖叠巘清嘉。
有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。
乘醉听箫鼓，吟赏烟霞。异日图将好景，归去凤池夸。

水调歌头 苏轼 
黄州快哉亭赠张偓佺
落日绣帘卷，亭下水连空。知君为我，新作窗户湿青红。
长记平山堂上，欹枕江南烟雨，渺渺没孤鸿。认得醉翁语，山色有无中。
一千顷，都镜净，倒碧峰。忽然浪起，掀舞一叶白头翁。
堪笑兰台公子，未解庄生天籁，刚道有雌雄。一点浩然气，千里快哉风。

定风波 苏轼 
莫听穿林打叶声。何妨吟啸且徐行。竹杖芒鞋轻胜马。谁怕？一蓑烟雨任平生。
料峭春风吹酒醒。微冷。山头斜照却相迎。回首向来萧瑟处。归去。也无风雨也无晴。

鹧鸪天 李清照 
暗淡轻黄体性柔。情疏迹远只香留。何须浅碧深红色，自是花中第一流。
梅定妒，菊应羞。画栏开处冠中秋。骚人可煞无情思，何事当年不见收。

永遇乐 李清照 
落日熔金，暮云合璧，人在何处。染柳烟浓。吹梅笛怨，春意知几许。
元宵佳节，融和天气，次第岂无风雨。来相召、香车宝马，谢他酒朋诗侣。
中州盛日，闺门多暇，记得偏重三五。铺翠冠儿，拈金雪柳，簇带争济楚。
如今憔悴，风鬟霜鬓，怕见夜间出去。不如向、帘儿底下，听人笑语。

青玉案 元夕 辛弃疾 
东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。
蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。

鹧鸪天 辛弃疾 
有客慨然谈功名，因追念少年时事，戏作
壮岁旌旗拥万夫。锦襜突骑渡江初。燕兵夜娖银胡䩮，汉箭朝飞金仆姑。
追往事，叹今吾。春风不染白髭须。都将万字平戎策，换得东家种树书。

菩萨蛮书江西造口壁 辛弃疾 
郁孤台下清江水。中间多少行人泪。西北望长安。可怜无数山。
青山遮不住。毕竟东流去。江晚正愁余。山深闻鹧鸪。

鹧鸪天 赵鼎 
客路那知岁序移，忽惊春到小桃枝。天涯海角悲凉地，记得当年全盛时。
花弄影，月流辉，水精宫殿五云飞。分明一觉华胥梦，回首东风泪满衣。

贺新郎 张元干 
梦绕神州路。怅秋风、连营画角，故宫离黍。底事昆仑倾砥柱。九地黄流乱注。
聚万落千村狐兔。天意从来高难问，况人情老易悲如许。更南浦，送君去。
凉生岸柳催残暑。耿斜河、疏星残月，断云微度。万里江山知何处。回首对床夜语。
雁不到，书成谁与？目尽青天怀今古，肯儿曹恩怨相尔汝。举大白，听金缕。

诉衷情 陆游 
当年万里觅封候，匹马戍梁州。关河梦断何处，尘暗旧貂裘。
胡未灭，鬓先秋。泪空流。此生谁料，心在天山，身老沧洲。
柳梢青 春感 刘辰翁 
铁马蒙毡，银花洒泪，春入愁城。笛里番腔。街头戏鼓，不是歌声。
那堪独坐青灯。想故国、高台月明。辇下风光，山中岁月，海上心情。

桂枝香 王安石 
登临送目，正故国晚秋，天气初肃。千里澄江似练。翠峰如簇。
归帆去棹残阳里，背西风、酒旗斜矗。彩舟云淡，星河鹭起，画图难足。
念往昔、繁华竞逐。叹门外楼头，悲恨相续。千古凭高对此，谩嗟荣辱。
六朝旧事随流水，但寒烟、芳草凝绿。至今商女，时时犹唱，后庭遗曲。

念奴娇 陈亮 
危楼还望，叹此意、今古几人曾会？鬼设神施，浑认作、天限南疆北界。
一水横陈，连岗三面，做出争雄势。六朝何事，只成门户私计？
因笑王谢诸人，登高怀远，也学英雄涕。凭却长江，管不到，河洛腥膻无际。
正好长驱，不须反顾，寻取中流誓。小儿破贼，势成宁问强对！

蝶恋花 晏殊 
槛菊愁烟兰泣露。罗幕轻寒，燕子双飞去。明月不谙离恨苦。斜光到晓穿朱户。
昨夜西风凋碧树。独上高楼，望尽天涯路。欲寄彩笺兼尺素。山长水阔知何处。

青玉案 贺铸 
凌波不过横塘路。但目送、芳尘去。锦瑟华所谁与度。月桥花院，琐窗朱户。只有春知处。
飞云冉冉蘅皋暮。彩笔新题断肠句。试问闲愁都几许。一川烟草，满城风絮。梅子黄时雨。


